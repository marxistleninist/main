<!DOCTYPE html>
<html>
  <head>
    <meta charset="UTF-8" />
    <meta name="viewport" content="width=device-width, initial-scale=1">
    <title>First Chapter</title>
    <link rel="stylesheet" href="style.css">


  </head>
  <body>
    <center><h2>
अध्याय १ </h2>
      <h2>विषय प्रवेश </h2>
</center>    



<p>वर्ग शासन शुरू हुए हजारों वर्ष हो गए। जिस वर्ग के हाथ में आर्थिक साधन तथा संपत्ति थी, उसीके हाथ में शासन था और उसने अपनी इसी शक्ति के बल पर निर्बल का शोषण और उत्पीड़न किया। इन हज़ारों वर्षों में समाज के तरह तरह के के विकास होते भी हमने जनता की अधिक संख्या को सारे संसार के भरण पोषण के भार वहन करते, भूख और दीनता की चक्की में पिसते देखा, जब की उन्हीं के श्रम के बल पर चंद व्यक्ति बड़े सुख और विलास का जीवन बिताते रहे। इन चंद व्यक्तियों ने दूसरे के धन, स्त्री या स्वतंत्रता के अपहरण के लिए युद्ध घोषित किया और बहुसंख्यक जन मृत्यु के मुंह में पड़े।
          इन चंद व्यक्तियों ने जनों  के लिए क़ानून बनाये--तुम्हें  इस परिस्थिति में यह काम करना होगा, तुम्हे श्रम के लिए इस तरह से वेतन मिलेगा, तुम्हे इस तरह सोचना, बोलना और चलना होगा, और वह वैसा करते रहे। उन्होंने हाल तक, असह्य होने पर चंद छोटी- छोटी  बगावतों को छोड़, चुपचाप सारे अत्याचारों को सहा।
 
    </p>
    <p>
लेकिन, इन हज़ारों वर्षों में बहु-संख्यकों पर होते दारुण अत्याचारों के विरुद्ध आवाज़ उठानेवाले, उत्पीड़न-शून्य नए समाज का स्वप्ना देखने वाले भी जरूर पैदा हुए, यद्यपि उनकी संख्या कम थी, उनकी आवाज़ क्षीण थी, किन्तु शोषण, उत्पीड़न के बढ़ाव के साथ साथ यह क्षीण आवाज़ भी ऊंची होती गयी। मगर, जब तक वह आवाज अवास्तविक तथा आकाश से आती रही, तब तक उसमें वह ताकत नहीं आई, जो की ठोस पृथ्वी-तल से उसके घने वायुमंडल में गूंजने पर पिछली एक शताब्दी के भीतर देखी गयी।
</p>
<p>
मानव-समाज की आर्थिक विषमताएं ही वह मर्ज़ है, जिसके कारण मानव-समाज में दूसरी विषमताएं और असह्य वेदनाये देखी जाती है । इन वेदनाओं  का अनुभव हर देश-काल में  मानवता-प्रेमियों और महान विचारकों ने दुःख के साथ अनुभव किया और उसके हटाने का यथासंभव प्रयत्न भी किया। भारत में बुद्ध(४६३-४८३ ई. पू.), चीन में मो-ती(४७०-३९१ ई. पू.), ईरान में मज्दक, तिब्बत में मुने-चुने पाँ, यहूदी संतों में अमाँ, इसैया, यूरोप में अफलातून, सेनेका, सवोनरोला, अंद्रेयाये, पीटर चम्बरलैंड, वोल्टेयर, टॉमस स्पेन्स, विलियम गॉडविन, सेंट साइमन, फुरिये, प्रूधों, चार्ल्स हाल, रॉबर्ट ओवेन, जैसे अनेक विचारक प्रायः ढाई सहस्त्राब्दियों तक उस समाज का स्वप्न देखते रहे, जिसमे मानव सामान होंगे, उनमे कोई आर्थिक विषमता नहीं होगी, लूट-खसूट, शोषण उत्पीड़न से वर्जित मानव-संसार उस वर्ग का रूप धारण करेगा, जिसका लोभ भिन्न-भिन्न धर्म मरने के बाद देते हैं।
</p>
<p>

लेकिन, विषमता को हटाने और साम्यवाद को स्थापित करने का स्वप्न देखने वाले उस साधन को नहीं पा सके, न बतला सके, जिसके द्वारा मनुष्य की सामजिक विषमता हटाई जा सके। पूर्वी और पश्चिमी संतों ने इसका उपाय हृदय परिवर्तन को बतलाया। पुराने युग के लोगों की बात छोड़िये, इस २० वीं शताब्दी में भी गांधीजी जैसे और बहुत पुरुष हृदय-परिवर्तन द्वारा समानता की स्थापना करना चाहते थे, और गांधी-सम्प्रदाय के एक संत विनोवा भावे दृदय परिवर्तन कर लोगो से जमीन दान में ले समानता स्थापित करने का स्वप्न देखते गाँव-गाँव पैदल घूम रहे हैं। संतों की आड़ में अपना उल्लू साधने वाले भी जोर से प्रोपेगेंडा में लगे हुए हैं। समझते हैं की कम्युनिज़्म से बचने का यह बहुत अच्छा उपाय है। उनमें से कितने ही यह समझते भी होंगे, की जिन समस्याओं一रोटी, कपडे, वास का अभाव一के हल कों अब तक दुनिया में कम्युनिज़्म को छोड़कर किसी ने नहीं किया, और विनोवा का भूदान यज्ञ भी उसको हल करने में सहायक नहीं हो सकेगा, लेकिन, वह समझते हैं की जब तक नैय्या अभी पूरी तौर से भरकर समुद्र के गर्भ में चली गयी है, तब तक इस प्रोपेगैण्डे से लोगों की आंखों में धुल तो झोंकी जा सकती है। अपनी महँगी  जमीन को दान देने वाले पुराने सामंतों और जमींदारों में भी विरले ही मिलेंगे। "उड़ता सत्तू पिंतरो को" की कहावत को पूरा करने वाले भले ही मिल जाएँ। किसानों के संघर्ष से परेशान कुछ लोग अपने हाथ से पहले ही निकल सी गयी भूमि का दान करके पुण्य लूट रहे हैं, कुछ लोग ऐसी भूमि को दे रहे हैं, जिसका आबाद होना असंभव या अत्यंत व्ययसाध्य है, कुछ लोग नाम कमाने के लिए भूदान की घोषणा करके फिर उसे अपनों में हे वितरण कर देने के आशा से वैसा कर रहे हैं। इस तरह की भूमियों को निकाल देने पर कितनी भूमि बच रहती? यदि उसमें  कुछ अच्छी भूमि है, और उसे दलित जाती के बेखेत वाले मजूरों को दे दिया जाया, तो यह अच्छी बात है, इसे कोई नहीं इंकार करता। लेकिन भूदान-यज्ञ न जमीन के भूखे लोगों की समस्या हल कर सकता है न अनाज के भूखे लोगों की। उसी जमीन को एक हाथ से दूसरे हाथ में जाने में कितना छटांक अधिक अनाज पैदा होगा?
    </p>
    <p>

वैज्ञानिक समाजवाद के युग से पहले यदि कोई हृदय-परिवर्तन या भूदान-यज्ञ जैसी बातों को करता, तो कोई बात भी थी, लेकिन आज जब साम्यवाद का सूर्य मध्यान्ह पर पहुंचकर अपनी प्रखर किरणों को फैला रहा है, उस समय इस तरह की बातें करना या तो निरा बचपना है, या उसके भीतर भारी धोखा छिपा हुआ है।
    </p>
    <p>
ढाई हज़ार वर्षों से भिन्न-भिन्न स्वप्नदृष्टाओं ने साम्यवादी समाज को लाने के लिए जो भी सोचा-किया था, उसके लिए मौखिक ही नहीं बहुतों ने क्रिया के रूप में भी परिणत करना चाहा और भारी बलिदान के साथ। ईरान के मज्दक ने अपनी और अपने लाखों अन्यायियों की जाने इसी प्रयत्न में गँवाई। लेकिन विषमता हटाने की समस्या वैसी की वैसी बनी रही। इस समस्या को हल करने का जिसने वैज्ञानिक ढंग निकला, जिसने इस रोग का बारीकी के साथ निदान किया, और उसकी औषधि को परख-परखकर देखा, वह मार्क्स वस्तुतः नए युग का विधाता है, नए संसार के निर्माताओं में वह प्रथम है, और उसकी पैनी सूझ तथा परख उसे दुनिया का सर्वश्रेस्थ विचारक सिद्ध करती है।
    </p>
  </body>
</html>
