<!DOCTYPE html>
<html>
  <head>
    <meta charset="UTF-8" />
    <title>First Chapter</title>
    <link rel="stylesheet" href="style.css">


  </head>
  <body>
    <center><h2>
अध्याय २ </h2>
      <h2>बाल्य और स्कूली जीवन (१८१८-३५ ई०)</h2>
</center> 
<p>
कार्ल मार्क्स का जन्म ५ मई १८१८ ई० को ट्रीर(ट्रेव्स) नगर में हुआ था, जो पश्चिमी जर्मनी के राइनलैंड के वेस्टफालिया इलाके में है। औद्योगिक युग के लिए सभी सामग्री वहाँ मौजूद है, क्योंकि लोहे, कोयले आदि की बड़ी-बड़ी खानें यहीं पर हैं, इसीलिये आगे चलकर राइनलैंड जर्मनी का हथियारख़ाना बन गया। १७वीं सदी के प्रथम पद में  सामंतवाद के भरी प्रभाव में होते भी जर्मनी लोहे, कोयले आदि के बारे में उदासीन कैसे रह सकता था? इसीलिये राइनलैंड उद्योग-प्रधान होने लगा था, जिसका परिणाम था वहां पूंजीवाद और पूंजी-पतियों के प्रभाव में वृद्धि। बर्लिन, लाइपज़िग, कोइनिग्सवर्ग के पुराने नगर अब कोलोन से पीछे पड़ते जा रहे थे, जो औद्योगिक राजधानी होने से प्रमुख स्थान ग्रहण करने लगा था। राइनलैंड जहाँ एक ओर  जर्मनी का हथियारख़ाना है, वहां वह फ्रांस की सीमा पर पड़ता है, इसीलिये आगे लोहे कोयले की यह भूमि फ्रांस के साम्राज्यवादियों के लिए सर दर्द का कारण बन गई। इस प्रकार अपनी बाल्य आँखों से ही कार्ल को नयी पूंजीवादी दुनिया के वातावरण में साँस लेने का मौका मिला।
</p>

<p>

कार्ल मार्क्स जातितः यहूदी थे। उनके दादा मार्क्स लेवी ट्रीर के यहूदियों के रब्बी(स्वामी या पुरोहित) थे, जिनका देहांत १७९८ ई० में हुआ था। कार्ल की दादी इवा मार्क्स मोजेज-परिवार में पैदा हुई थीं, और वह कार्ल के सात वर्ष होने के समय मारी थीं। दादी का वंश एक शताब्दी से अधिक से रब्बी होता आया था। इस प्रकार कार्ल का जन्म ऐसे वंश में हुआ था, जिसे कट्टरपंथी ब्राह्मण का वंश कहा जा सकता है यद्यपि इस कटटरता से कार्ल का पला नहीं पड़ा था। मार्क्स लेवी一पीछे लेवी हटा दिया, और उसकी संतानो ने केवल मार्क्स ने हे अपने वंश का नाम रखा一के दो पुत्र सामुएल और हर्षल तथा दूसरी कितनी ही संताने हुई, जिनका विद्या से अधिक संबंध हुआ। सामुएल कार्ल का चचा था, जो १७८१ ई० में पैदा होकर १८२९ ई० में一कार्ल की ११ वर्ष की अवस्था में मरा। बाप के मरने पर यही ट्रीर का रब्बी बना था। कार्ल का पिता हर्शल मार्क्स १७८२ ई० में पैदा हुआ, और कार्ल बीस बरस में होने के समय १८३८ ई० में मरा।  मार्क्स के होश संभालते ही (१८२४ ई० में) हर्शल मार्क्स ने यहूदी धर्म छोड़ ईसाई धर्म को स्वीकार किया, और अब उसका नाम हाइनरिख मार्क्स पड़ गया। हर्शल  यह पीछे के हाइनरिख की पत्नी हरिता प्रेस्बुर्ग(हालैंड) के यहूदी की लड़की थी, जिसके बाप दादा एक शताब्दी से अपने यहाँ यहूदी गुरू(रब्बी) होते आये थे। हैनरिटा १८६३ ई० में मरी, अर्थात जब कार्ल मार्क्स ४५ वर्ष के हो कर अपनी क्रांतिकारी काम में पूरी तौर से जुट गए थे। यद्यपि वह अपनी वेसरो-सामानी की जिंदगी में माँ की उतनी सहायता नहीं कर सकते थे, लेकिन उसकी प्रति उनका सदा भारी स्नेह रहा। कार्ल मार्क्स के और भाई बहनें थी, जिनमे कार्ल के अतिरिक्त उनकी तीन बहनों में, साफी मास्ट्रिख्ट में शमालहाउजेन नामक वकील की पत्नी मई एमिली ट्रीर के कोनराडी इंजीनीयर की पत्नी, लुइसी दक्षिणी-अफ्रीका में केपटोन के यूटा नामक व्यापारी की पत्नी का पता लगता है।
</p>
<p>
छोटा-बड़ा व्यापार और पुरोहिती(रब्बीगिरी) आम तौर से यूरोप में यहूदियों का व्यवसाय रहा है, लेकिन मार्क्स के पिता  हाइनरिख उसे छोड़ चुके थे। वह ट्रीर के एक अच्छे वकील थे। पिता-माता का जीवन बड़ा ही शांति और सुख का थे, इसलिए कार्ल का बाल्य जीवन बड़ी स्वतंत्रता और निश्चिंतता में बीता। यद्यपि माँ शिक्षा-दीक्षा और शायद बुद्धि में भी पिछड़ी हुई थी一वह जन्मभर टूटी-फूटी ही जर्मन बोल सकती थी一लेकिन पिता-माता का स्नेह और घर की खुशहाली बालक कार्ल को विरासत में मिली थी। माँ स्वप्न देखा करती थी, की मेरा लड़का आगे चलकर भारी लक्ष्मीपात्र बनेगा, लेकिन पिता लक्ष्मी से ज्यादा सरस्वती के भक्त थे। अपने लड़के की अद्भुत प्रतिभा को देखकर उनकी कल्पना दूसरी ही थी, यद्यपि वह भी यह नहीं चाहते थे की उनका अद्भुत पुत्र युग-प्रवर्तक होते हुए भी जीवन भर आर्थिक कष्टों में पड़ा प्रतिगामी सरकारों द्वारा उत्पीड़ित हो दर-दर मारा फिरे। कार्ल मार्क्स का अपनी परिवार के लोगों ही से स्नेह-समबन्ध नहीं था, बल्कि अपने मातृकुल के साथ भी वह बहुत घनिष्ठता रखते थे, विशेषकर अपने मामा फिलिप्स(हालैंड) के साथ।
</p>

</body>
</html>
